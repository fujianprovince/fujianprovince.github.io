<!DOCTYPE html>
<html>
<head>
  <meta charset="utf-8">
  
  <title>陈郑逸领域</title>
  <meta name="viewport" content="width=device-width, initial-scale=1, maximum-scale=1">
  
  
  
<link rel="stylesheet" href="/css/style.css">

  
  <meta name="description" content="文言选摘文言指的是以古代汉语为基础的、经过文体加工的书面语。文言文是用文言书写的文章，其特征是注重典故、骈骊对仗、音律工整，包含策、诗、词、曲、八股、骈文等多种文体。经过历代文人修饰越显浮华，唐代起大文学家韩愈等发起“古文运动”，主张回归通俗古文。用文言书写的诗、词、曲的选摘，请参见诗歌选摘。   目录茶经   茶经《茶经》是唐代陆羽所著的世界上第一部茶学专著，在茶业与茶文化史上占有无可比拟的重要">
<meta property="og:type" content="website">
<meta property="og:title" content="陈郑逸领域">
<meta property="og:url" content="https://fujianprovince.github.io/life/4.html">
<meta property="og:site_name" content="陈郑逸领域">
<meta property="og:description" content="文言选摘文言指的是以古代汉语为基础的、经过文体加工的书面语。文言文是用文言书写的文章，其特征是注重典故、骈骊对仗、音律工整，包含策、诗、词、曲、八股、骈文等多种文体。经过历代文人修饰越显浮华，唐代起大文学家韩愈等发起“古文运动”，主张回归通俗古文。用文言书写的诗、词、曲的选摘，请参见诗歌选摘。   目录茶经   茶经《茶经》是唐代陆羽所著的世界上第一部茶学专著，在茶业与茶文化史上占有无可比拟的重要">
<meta property="og:locale">
<meta property="article:published_time" content="2025-06-13T09:48:23.995Z">
<meta property="article:author" content="陈郑逸">
<meta name="twitter:card" content="summary"><meta name="generator" content="Hexo 6.3.0"></head>

<body>
  <div id="wrapper">
    <header id="header">
  <h1 id="title">
    <a href="/">陈郑逸领域</a>
  </h1>
  <nav>
    
    
      
      <a class="nav-link" href="/">主页</a>
    
      
        <span class="nav-spacer">×</span>
      
      <a class="nav-link" href="/study">学习</a>
    
      
        <span class="nav-spacer">×</span>
      
      <a class="nav-link" href="/experiments">实践</a>
    
      
        <span class="nav-spacer">×</span>
      
      <a class="nav-link" href="/life">生活</a>
    
      
        <span class="nav-spacer">×</span>
      
      <a class="nav-link" href="/school">学校</a>
    
      
        <span class="nav-spacer">×</span>
      
      <a class="nav-link" href="/link">链接</a>
    
    
  </nav>
</header>

    <div id="content">
      <article id="page-" class="article article-type-page" itemprop="blogPost" itemscope>
  <div class="article-inner">
    
    <div class="article-entry" itemprop="articleBody">
      
      
        <h1 id="文言选摘"><a href="#文言选摘" class="headerlink" title="文言选摘"></a>文言选摘</h1><p>文言指的是以古代汉语为基础的、经过文体加工的书面语。文言文是用文言书写的文章，其特征是注重典故、骈骊对仗、音律工整，包含策、诗、词、曲、八股、骈文等多种文体。经过历代文人修饰越显浮华，唐代起大文学家韩愈等发起“古文运动”，主张回归通俗古文。<br>用文言书写的诗、词、曲的选摘，请参见诗歌选摘。  </p>
<h2 id="目录"><a href="#目录" class="headerlink" title="目录"></a>目录</h2><p><a href="https://fujianprovince.github.io/life/4#%E8%8C%B6%E7%BB%8F">茶经</a>  </p>
<h2 id="茶经"><a href="#茶经" class="headerlink" title="茶经"></a>茶经</h2><p>《茶经》是唐代陆羽所著的世界上第一部茶学专著，在茶业与茶文化史上占有无可比拟的重要地位。陆羽也因此书被视为茶神，有诗云“自从陆羽生人间，人间相学事春茶。”<br>《茶经》上、中、下三卷十章，总结了当时茶叶生产技术与经验，收集历代茶叶史料，记述作者实践调查。  </p>
<ol>
<li>茶者，南方之嘉木也。一尺、二尺乃至数十尺。其巴山峡川，有两人合抱者，伐而掇之。其树如瓜芦，叶如栀子，花如白蔷薇，实如栟榈，蒂如丁香，根如胡桃。<br>——《一之源》  </li>
<li>其名，一曰茶，二曰槚，三曰蔎，四曰茗，五曰荈。<br>——《一之源》  </li>
<li>其地，上者生烂石，中者生砾壤，下者生黄土。凡艺而不实，植而罕茂，法如种瓜，三岁可采。野者上，园者次；阳崖阴林，紫者上，绿者次；笋者上，牙者次；叶卷上，叶舒次。阴山坡谷者，不堪采掇，性凝滞，结瘕疾。<br>——《一之源》  </li>
<li>茶之为用，味至寒，为饮，最宜精行俭德之人。若热渴、凝闷、脑疼、目涩、四肢乏、百节不舒，聊四五啜，与醍醐、甘露抗衡也。<br>——《一之源》  </li>
<li>籝，一曰篮，一曰笼，一曰筥。以竹织之，受五升，或一斗、二斗、三斗者，茶人负以采茶也。<br>——《二之具》  </li>
<li>育，以木制之，以竹编之，以纸糊之。中有隔，上有覆，下有床，傍有门，掩一扇。中置一器，贮煻煨火，令煴煴然。江南梅雨时，焚之以火。<br>——《二之具》  </li>
<li>凡采茶，在二月、三月、四月之间。<br>——《三之造》  </li>
<li>茶之笋者，生烂石沃土，长四五寸，若薇蕨始抽，凌露采焉。茶之牙者，发于丛薄之上，有三枝、四枝、五枝者，选其中枝颖拔者采焉。其日有雨不采，晴有云不采。晴，采之，蒸之，捣之，拍之，焙之，穿之，封之，茶之干矣。<br>——《三之造》  </li>
<li>茶有千万状，卤莽而言，如胡人靴者，蹙缩然；犎牛臆者，廉襜然；浮云出山者，轮囷然；轻飙拂水者，涵澹然；有如陶家之子，罗膏土以水澄泚之；又如新治地者，遇暴雨流潦之所经。此皆茶之精腴。有如竹箨者，枝干坚实，艰于蒸捣，故其形籭簁然；有如霜荷者，茎叶凋沮，易其状貌，故厥状委悴然；此皆茶之瘠老者也。<br>——《三之造》  </li>
<li>风炉以铜铁铸之，如古鼎形，厚三分，缘阔九分，令六分虚中，致其污墁。凡三足，古文书二十一字。一足云：“坎上巽下离于中”，一足云：“体均五行去百疾”，一足云：“圣唐灭胡明年铸。”其三足之间，设三窗。底一窗以为通飙漏烬之所。上并古文书六字，一窗之上书“伊公”二字，一窗之上书“羹陆”二字，一窗之上书“氏茶”二字。所谓“伊公羹、陆氏茶”也。置（土带）（土臬）于其内，设三格：其一格有翟焉，翟者，火禽也，画一卦曰离；其一格有彪焉，彪者，风兽也，画一卦曰巽；其一格有鱼焉，鱼者，水虫也，画一卦曰坎。巽主风，离主火，坎主水，风能兴火，火能熟水，故备其三卦焉。其饰，以连葩、垂蔓、曲水、方文之类。其炉，或锻铁为之，或运泥为之。其灰承，作三足铁柈台之。<br>——《四之器》  </li>
<li>鍑，以生铁为之。今人有业冶者，所谓急铁。其铁以耕刀之趄，炼而铸之。内模土而外模沙。土滑于内，易其摩涤；沙涩于外，吸其炎焰。方其耳，以正令也。广其缘，以务远也。长其脐，以守中也。脐长，则沸中；沸中，则末易扬；末易扬，则其味淳也。洪州以瓷为之，莱州以石为之。瓷与石皆雅器也，性非坚实，难可持久。用银为之，至洁，但涉于侈丽。雅则雅矣，洁亦洁矣，若用之恒，而卒归于铁也。<br>——《四之器》  </li>
<li>夹，以小青竹为之，长一尺二寸。令一寸有节，节以上剖之，以炙茶也。彼竹之筱，津润于火，假其香洁以益茶味。恐非林谷间莫之致。或用精铁熟铜之类，取其久也。<br>——《四之器》  </li>
<li>纸囊，以剡藤纸白厚者夹缝之，以贮所炙茶，使不泄其香也。<br>——《四之器》  </li>
<li>碗，越州上，鼎州次，婺州次，岳州次，寿州、洪州次。或者以邢州处越州上，殊为不然。若邢瓷类银，越瓷类玉，邢不如越一也；若邢瓷类雪，则越瓷类冰，邢不如越二也；邢瓷白而茶色丹，越瓷青而茶色绿，邢不如越三也。晋杜育《荈赋》所谓：“器择陶拣，出自东瓯”。瓯，越州<br>也。瓯，越州上。口唇不卷，底卷而浅，受半升以下。越州瓷、丘瓷皆青，青则益茶。茶作红白之色。邢州瓷白，茶色红；寿州瓷黄，茶色紫；洪州瓷褐，茶色黑；悉不宜茶。<br>——《四之器》  </li>
<li>其始，若茶之至嫩者，蒸罢热捣，叶烂而芽笋存焉。假以力者，持千钧杵亦不之烂。如漆科珠，壮士接之，不能驻其指。及就，则似无穰骨也。炙之，则其节若倪倪，如婴儿之臂耳。既而承热用纸囊贮之，精华之气无所散越，候寒末之。末之上者，其屑如细米。末之下者，其屑如菱角。<br>——《五之煮》  </li>
<li>其水，用山水上，江水次，井水下。《荈赋》所谓“水则岷方之注，挹彼清流。其山水，拣乳泉、石池漫流者上；其瀑涌湍漱，勿食之，久食令人有颈疾。又多别流于山谷者，澄浸不泄，自火天至霜郊以前，或潜龙蓄毒于其间，饮者可决之，以流其恶，使新泉涓涓然，酌之。其江水取去人远者，井取汲多者。<br>——《五之煮》  </li>
<li>其沸如鱼目，微有声，为一沸。缘边如涌泉连珠，为二沸。腾波鼓浪，为三沸。已上水老，不可食也。初沸，则水合量调之以盐味，谓弃其啜余，无乃（卤舀）（卤监）而钟其一味乎。第二沸出水一瓢，以竹筴环激汤心，则量末当中心而下。有顷，势若奔涛溅沫，以所出水止之，而育其华也。<br>——《五之煮》  </li>
<li>凡酌至诸碗，令沫饽均。沫饽，汤之华也。华之薄者曰沫，厚者曰饽，轻细者曰花。花者，如枣花漂漂然于环池之上；又如回潭曲渚青萍之始生；又如晴天爽朗有浮云鳞然。其沫者，若绿钱浮于水渭，又如菊英堕于鐏俎之中。饽者，以滓煮之，及沸，则重华累沫，皤皤然若积雪耳。《荈赋》所谓“焕如积雪，烨若春敷”，有之。<br>——《五之煮》  </li>
<li>第一煮水沸，而弃其沫，之上有水膜，如黑云母，饮之则其味不正。其第一者为隽永，或留熟盂以贮之，以备育华救沸之用。诸第一与第二、第三碗次之。第四、第五碗外，非渴甚莫之饮。凡煮水一升，酌分五碗。碗数少至三，多至五。若人多至十，加两炉。乘热连饮之，以重浊凝其下，精英浮其上。如冷，则精英随气而竭，饮啜不消亦然矣。<br>——《五之煮》  </li>
<li>茶性俭，不宜广，广则其味黯澹。且如一满碗，啜半而味寡，况其广乎！其色缃也，其馨（上必下土右欠）也。香至美曰（上必下土右欠）。其味甘，槚也；不甘而苦，荈也；啜苦咽甘，茶也。<br>——《五之煮》  </li>
<li>翼而飞，毛而走，呿而言。此三者俱生于天地间，饮啄以活，饮之时义远矣哉！至若救渴，饮之以浆；蠲忧忿，饮之以酒；荡昏寐，饮之以茶。<br>——《六之饮》  </li>
<li>茶之为饮，发乎神农氏，闻于鲁周公。齐有晏婴，汉有杨雄、司马相如，吴有韦曜，晋有刘琨、张载、远祖纳、谢安、左思之徒，皆饮焉。滂时浸俗，盛于国朝，两都并荆渝间，以为比屋之饮。<br>——《六之饮》  </li>
<li>於戏！天育万物，皆有至妙。人之所工，但猎浅易。所庇者屋，屋精极；所著者衣，衣精极；所饱者饮食，食与酒皆精极之。茶有九难：一曰造，二曰别，三曰器，四曰火，五曰水，六曰炙，七曰末，八曰煮，九曰饮。阴采夜焙，非造也。嚼味嗅香，非别也。膻鼎腥瓯，非器也。膏薪庖炭，非火也。飞湍壅潦，非水也。外熟内生，非炙也。碧粉缥尘，非末也。操艰搅遽，非煮也。夏兴冬废，非饮也。<br>——《六之饮》  </li>
<li>《神农食经》：“茶茗久服，令人有力、悦志”。<br>——《七之事》  </li>
<li>《晏子春秋》：“婴相齐景公时，食脱粟之饭，炙三戈、五卵，茗菜而已。”<br>——《七之事》  </li>
<li>《吴志·韦曜传》：“孙皓每飨宴坐席，无不率以七升为限，虽不尽入口，皆浇灌取尽。曜饮酒不过二升。皓初礼异，密赐茶荈以代酒。”<br>——《七之事》  </li>
<li>《晋中兴书》：“陆纳为吴兴太守时，卫将军谢安常欲诣纳，纳兄子俶怪纳无所备，不敢问之，乃私蓄十数人馔。安既至，所设唯茶果而已。俶遂陈盛馔，珍羞必具。及安去，纳杖俶四十，云：‘汝既不能光益叔父，奈何秽吾素业？’”<br>——《七之事》  </li>
<li>《神异记》：“余姚人虞洪入山采茗，遇一道士，牵三青牛，引洪至瀑布山曰：‘吾，丹丘子也。闻子善具饮，常思见惠。山中有大茗，可以相给，祈子他日有瓯牺之余，乞相遗也。’因立奠祀。后常令家人入山，获大茗焉。”<br>——《七之事》  </li>
<li>左思《娇女诗》：“吾家有娇女，皎皎颇白皙。小字为纨素，口齿自清历。有姊字惠芳，眉目粲如画。驰骛翔园林，果下皆生摘。贪华风雨中，倏忽数百适。心为茶荈剧，吹嘘对鼎䥶。”<br>——《七之事》  </li>
<li>张孟阳《登成都楼》诗云：“借问杨子舍，想见长卿庐。程卓累千金，骄侈拟五侯。门有连骑客，翠带腰吴钩。鼎食随时进，百和妙且殊。披林采秋橘，临江钓春鱼。黑子过龙醢，果馔逾蟹蝑。芳茶冠六清，溢味播九区。人生苟安乐，兹土聊可娱。”<br>——《七之事》  </li>
<li>弘君举《食檄》：“寒温既毕，应下霜华之茗；三爵而终，应下诸蔗、木瓜、元李、杨梅、五味、橄榄、悬豹、葵羹各一杯。”<br>——《七之事》  </li>
<li>孙楚《歌》：“茱萸出芳树颠，鲤鱼出洛水泉。白盐出河东，美豉出鲁渊。姜、桂、茶荈出巴蜀，椒、橘、木兰出高山。蓼苏出沟渠，精稗出中田。”<br>——《七之事》  </li>
<li>华佗《食论》：“苦茶久食，益意思。”<br>——《七之事》  </li>
<li>《续搜神记》：“晋武帝世，宣城人秦精，常入武昌山采茗。遇一毛人，长丈余，引精至山下，示以丛茗而去。俄而复还，乃探怀中橘以遗精。精怖，负茗而归。”<br>——《七之事》  </li>
<li>《广陵耆老传》：“晋元帝时有老姥，每旦独提一器茗，往市鬻之，市人竞买。自旦至夕，其器不减，所得钱散路傍孤贫乞人，人或异之。州法曹絷之狱中。至夜，老姥执所鬻茗器，从狱牖中飞出。”<br>——《七之事》  </li>
<li>《宋录》：“新安王子鸾、豫章王子尚诣昙济道人于八公山，道人设茶茗。子尚味之曰：‘此甘露也，何言茶茗？’”<br>——《七之事》  </li>
<li>陶弘景《杂录》：“苦茶轻身换骨，昔丹丘子、黄山君服之。”<br>——《七之事》  </li>
<li>《桐君录》：“西阳、武昌、庐江、晋陵好茗，皆东人作清茗。茗有饽，饮之宜人。凡可饮之物，皆多取其叶。天门冬、拔揳取根，皆益人。又巴东别有真茗茶，煎饮令人不眠。俗中多煮檀叶并大皂李作茶，并冷。又南方有瓜芦木，亦似茗，至苦涩，取为屑茶饮，亦可通夜不眠。煮盐人但资此饮，而交、广最重，客来先设，乃加以香芼辈。”<br>——《七之事》  </li>
<li>《本草·木部》：“茗，苦茶。味甘苦，微寒，无毒。主瘘疮，利小便，去痰渴热，令人少睡。秋采之苦，主下气消食。”注云：“春采之。”<br>——《七之事》  </li>
<li>岭南，生福州、建州、韶州、象州。<br>——《八之出》  </li>
<li>其思、播、费、夷、鄂、袁、吉、福、建、韶、象十一州未详，往往得之，其味极佳。<br>——《八之出》  </li>
<li>但城邑之中，王公之门，二十四器阙一，则茶废矣。<br>——《九之略》  </li>
<li>以绢素或四幅或六幅，分布写之，陈诸座隅，则茶之源、之具、之造、之器、之煮、之饮、之事、之出、之略目击而存，于是《茶经》之始终备焉。<br>——《十之图》</li>
</ol>
<p><strong><a href="https://fujianprovince.github.io/life">回到陈郑逸领域-生活</a></strong></p>

      
    </div>
    
    
    
  </div>
</article>

  





    </div>
  </div>
  




<div id="settings-container">
  <div id="dark-mode">dark</div>
  <div id="sans-font">sans</div>
</div>
<script type="text/javascript">
let d=document,r=d.documentElement.style,f=r.setProperty.bind(r),l=localStorage,s=l.getItem('s')||(window.matchMedia && window.matchMedia('(prefers-color-scheme: dark)').matches),n=l.getItem('n'),m=d.getElementById("dark-mode"),b=()=>{f('--bg-color','#fafafa');f('--code-bg-color','#f4f4f4');f('--text-color','#212121');f('--secondary-color','#808080');f('--tertiary-color','#b0b0b0');f('--link-color','#b5c8cf');f('--link-hover-color','#618794');f('--link-bg-color','#dae4e7');f('--selection-color','#dae4e7');m.innerHTML="dark"},c=()=>{f('--bg-color','#212121');f('--code-bg-color','#292929');f('--text-color','#fff');f('--secondary-color','#c0c0c0');f('--tertiary-color','#6e6e6e');f('--link-color','#4d6b75');f('--link-hover-color','#96b1bb');f('--link-bg-color','#5d828e');f('--selection-color','#acc1c9');m.innerHTML="light"},o=d.getElementById("sans-font"),e=()=>{f('--body-stack','"Lora", "Georgia", "Times New Roman", serif');o.innerHTML="sans"},g=()=>{f('--body-stack','"Lato", "Lucida Grande", "Lucida Sans Unicode", "Lucida Sans", "Verdana", sans-serif');o.innerHTML="serif"};m.onclick=()=>{if(s==2){s=1;l.setItem('s',s);c()}else{s=2;l.setItem('s',s);b()}};o.onclick=()=>{if(n==2){n=1;l.setItem('n',n);g()}else{n=2;l.setItem('n',n);e()}};if(!s){s=2;l.setItem('s',2)};if(s==1){c()};if(!n){n=2;l.setItem('n',2)};if(n==1){g()};
</script>




</body>
</html>
